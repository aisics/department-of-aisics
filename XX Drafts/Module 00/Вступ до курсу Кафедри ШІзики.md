

Привіт усім! Якщо ви тут, то, скоріш за все, вас, як і багатьох сьогодні, цікавить тема Штучного Інтелекту.

AI – ці літери миготять скрізь: у новинах, рекламі, фільмах, навіть у розмовах про кавоварки. 

Ми бачимо дивовижні картинки, спілкуємося з чат-ботами, і відчуваємо, що світ стрімко змінюється під впливом цієї технології.

Якщо вам не дає спокою питання "А як же трясця це все працюєє?" – ви у правильному місці. 

Я назвав цей курс **"Кафедра ШІзики"**. Чому? Бо ми будемо намагатися розібратися в ШІ по-дорослому, з претензією на академічність, але в той же час максимально невимушено. 

Це моя спроба перекласти складні речі та свій багаторічний досвід простою мовою, поділитися не лише теорією, а й розумінням, яке приходить часто лише з досвідом (і набитими синцями).

**Чого очікувати від цього курсу (і чого НЕ варто):**

* **Фокус на розумінні** Моя мета – не просто навчити вас користуватися готовими інструментами (хоча й до цього дійдемо), 
а зрозуміти *принципи*, що лежать в їх основі. 
Чому воно працює саме так? Які є обмеження? Де проходить межа між реальністю та фантастикою?

* **Це освітній марафон, а не спринт.** Я почну з азів, поступово нарощуючи складність. 
Не буде ніякого "ШІ для чайників за 5 хвилин". 
Це фундамент, на якому ви зможете розвиватись далі. Готуйтесь до подорожі, яка вимагатиме часу та зусиль.

* **Активна участь – запорука успіху.** 
Це не той контент, який можна слухати фоном під час миття посуду чи на прогулянці парком. 
Щоб зрозуміти матеріал, доведеться думати, аналізувати, можливо, передивлятися лекції, і ставити питання (хоча б собі).

* **Буде математика (але без паніки!).** Ми не зможемо повністю уникнути формул та концепцій з лінійної алгебри, матаналізу чи теорії ймовірностей. 
Але! Ми розглядатимемо їх як *інструмент* для розуміння, а не як самоціль. 
Я докладу максимум зусиль, щоб пояснити лише найнеобхідніше і з акцентом на інтуїцію.

* **"Інді-освіта" від однієї людини.** Цей курс – мій особистий проєкт, створений у вільний час. Це означає, що фокус буде на змісті, а не на блискучій формі. 
Не чекайте професійної студійної якості чи голлівудського монтажу. 
Це буде радше щира розмова про складні речі, трохи "лампова" і, сподіваюся, корисна.

**Кому цей курс НЕ підійде:**

* Тим, хто шукає швидких рішень і "чарівних пігулок".
* Тим, хто не готовий докладати зусиль і заглиблюватися в матеріал.
* Тим, хто очікує розважального шоу замість освітнього контенту.

**І наостанок**

Оскільки це ентузіастський проєкт, ваша підтримка – найкраща мотивація. Якщо курс вам сподобається, 
не соромтеся **ставити вподобайки, ділитися посиланням** з тими, кому це може бути цікаво, та **залишати коментарі**. Це допоможе "Кафедрі" жити та розвиватися.

Тож, активовуйте свої "сірі клітини", заряджайте нейрони – і ласкаво прошу у захопливий, хоч і непростий, світ Штучного Інтелекту!